---
title: Välkommen till Chatbot Explorations!
date: '2023-07-29T13:08:20.000Z'
---

Värden kommer att gå under....Ungefär så lät det när min sambo för några dagar sedan la ifrån sig lurarna efter att ha lyssnat på p1 sommarpratare. Denna gång var det Max Tegmark hon hade lyssnat på och jag såg på henne att hon var uppriktigt sagt rädd för det han hade sagt när Max hade pratat om AI.

Vad hon inte riktigt känner till är att jag, hennes sambo sedan 28 år tillbaka, själv bygger ai bottar för "fulla muggar". Vet inte riktigt hur man förklarar det för någon som inte är så särskilt insatt i ämnet och precis blivit uppskrämt av kanske världens smartaste människa. Det blir liksom fel hur man än vrider och vänder på saken och jag följer då min bortgångna morfars råd att hålla tyst...

Nåväl, ligger det då något i det hon säger? Är världen på väg att tas över av Ai? Svaret är väl att det har nog ingen någon som helst aning om. Det ända jag är övertygad om är att det svårt att stoppa utvecklingen. Kanske till och med omöjligt och vill vi det?

### Min erfarenhet

Jag jobbade under många år på Eskilstuna kommun. Dem första åren spenderade jag i kundtjänst och tog emot samtal från våra användare. Många av samtalen som kom in handlade då främst om att lösenord som hade glömts bort. Speciellt efter semestrarna så var trycket i telefon väldigt högt. Användarna glömde helt bort sina lösenord efter 5 veckors semester vilket kanske ändå är ett sundhetstecken :-)

Nåväl, förutom lösenordsbyten så handlade samtalen väldigt mycket om nätverksuppkopplingar (wifi funkar inte, vad gör jag?) eller frågor om kommunspecifika system som slutade fungera. Jag hade dock redan gjort i ordning en Excel fil som jag använde för att hjälpa användarna för att komma till rätta med diverse problem. Dock ställde jag mig ofta frågan om detta verkligen var det bästa man kunde erbjuda? Fanns det verkligen ingenting bättre man kunde erbjuda läraren som skulle ha lektion och sedan upptäcka att sin wifi uppkoppling slutade fungera? Att då behöva ringa en it avdelning, vänta i kö 10 minuter, för att sedan höra från Patrik i kundtjänst att man behöver starta om datorn kan nog få vem som helst att "spåra ur".

![](/images/DreamShaper_v7_A_30_year_old_teacher_woman_sitting_in_from_of_0.jpg)

Nåväl, efter några år i kundtjänst så hamnade jag i klientgänget och kom att hålla på med applikations paketering. Försökte dock ändå att hålla koll på vad som hände ute i kundtjänst och kunde då se att man, genom en oerhört begåvad anställd, började skapa chatbottar. Tyvärr så hade jag väldigt fullt upp med andra saker och hann aldrig med att fokusera på det han gjorde. Dock så förstod jag att framtiden var där.

Några år framåt i tiden, så är jag nu konsult på världens bästa konsult firma [Mindgrape](https://mindgrape.se/ "Mindgrape"). Ett företag som jag fick utbildning i Admin Studio, verktyget (suiten) du använder för att paketera om/skapa/testa .msi/.msix/.mst samt väldigt mycket mer. Jag har via dem kommit ut på andra företag och har då fått inblick i hur det fungerar på privata företag och jag kan då konstatera att problemen är väldigt likt det som fanns på kommunen.

### Frågan är då: Kan AI hjälpa till med en del av detta?

I november förra året (2022) släppte företaget OpenAi sin nya version av "chatgpt" som var baserat på gpt-3.5 samt gpt-4. Få saker har jag upplevt som har revolutionerat hur man söker efter information på nätet. Google gick tydligen upp i stabsläge om jag har förstått saken korrekt.

Men, det jag vill ha sagt med detta är att när detta väl hade släppts så var det som alla "dammluckor" öppnades på samma gång och vi fick nu tillgång till språkmodellen gpt 3.5 som chatgpt var baserat på. Med denna språkmodell, eller **Generative Pre-trained Transformer** som GPT står för, kan man helt plötsligt bygga alla möjliga typer av applikationer, bl a chatbottar som är extremt effektiva och kan kommunicera på ett "människoliknande" sätt. Det fanns även tidigare chatbottar men någonting hände just med releasen av chatgpt som gjorde att allt, inklusive chatbots, tog ett jätteskutt framåt i utveckling. Idag kan chattbottar användas till väldigt mycket saker: Vara en hjälpande hand i kundtjänst, hjäpa till i onboarding processen, utbilda sina anställda, skapa nya kundkontakter samt mycket mer. Möjligheterna är enorma!

Så, svaret på frågan är: Ja, den kan hjälpa till. Väldigt mycket och väldigt bra samt så jobbar den dygnet runt. Sjuksköterskan som jobbar natt på äldreboendet har nu möjlighet att få hjälp när hon inte kan använda datorn kl. 02.45 söndag morgon.

### Nackdelar: Finns dem?

Det finns såklart nackdelar som med all relativ nya teknik. Främst är det nog att få användare att ta till sig tekniken och börja använda den. Det kommer nog ta ett tag.

### **Slutsats**:

Som svar på den inledande frågeställningen så, nej, jag tror inte världen kommer gå under men däremot så är jag övertygad om att chatbots kommer att ersätta många av dem funktioner som finns idag på arbetsplatserna. Det kommer med all säkerhet att medföra att vissa arbetsuppgifter kommer att försvinna men för en en "it nörd" som mig själv så ser jag faktiskt mest fördelar med detta. Jobb kommer det nog alltid finnas, dock inte som det ser ut idag. Framtiden, främst inom IT, kommer nog handla om att lära sig skriva "promtar" som ai förstår eller "promt engineering" som det heter på engelska.

Till sist, chatbots är ett spännande område. I denna blog kommer jag att ta upp vad för typer som finns just nu och hur man kan använda dem.

//Patrik

PS: Måste på förhand varna för väldigt mycket "Svengelska" i mina blog poster. Att översätta t ex "customer service chatbots" till Kundtjänst chatbots låter helt fel. Sorry...
